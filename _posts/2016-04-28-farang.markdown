---
layout: post
title:  "Fine Diningia"
date:   2016-04-28 22:00:00 +0200
photo: /images/restaurants/2016-04-28-farang7.jpg
author: Verna Koskinen
categories: ulkona
restaurant: Farang
tags: Illallinen
---

Erityisen binäärisen tasaluku syntymäpäivän (11111) kunniaksi suunnattiin Farangiin, jossa olen halunnut jo pitkään käydä kokeilemassa vegaanista maistelumenua, mutta hinta oli tähän saakka ollut suurimpana esteenä. Odotus palkittiin ehkäpä yhdellä parhaista ravintolassa koetuista vegaaniruokakokemuksista. Menu kustansi peräti 59€ ja viinimenu siihen päälle 39€, mutta kokemus oli kaikin puolin hyvä ja tarjoilu ystävällistä ja asiantuntevaa.

Ruoka koostui seitsemästä ruokalajista, joista ensimmäinen yläpuolen kuvassa, Cha Plu 'Pumpking & Seeds' sisälsi paahdettua kurpitsaa ja kurpitsan siemeniä cha plu- lehdellä, kookospähkinää ja tamarindia. Annoksen pystyi syödä sormin lehdeltä ja se oli erittäin maukas.

Ennen varsinaisen ruokailun alkua tilattiin alku coctailit, joista omani oli hyvin pehmeä ja hedelmällinen (nimeä en tajunnut ottaa ylös).

![Alku coctail](/images/restaurants/2016-04-28-farang8.jpg)

Toinen ruokalaji oli Tofu & Daikon 'Vietnam', joka sisälsi silkentofua, pikkelöityä daikonia ja aasialaisia yrttejä mustariisietikkadressingissä. Maku oli etikkakastikkeen ansiosta hiukan kirpeähkö, mutta samalla raikas.

![Alku coctail](/images/restaurants/2016-04-28-farang6.jpg)

Kolmas ruokalaji oli Green Mango Salad, Roasted Tempeh & Cashew Nuts, joka sisälsi nimensä mukaisesti salaatin vihreästä mangosta, paahdettua tempehiä, cashewpähkinää, thaibasilikaa, minttua, kookoskermaa ja punaisen 'nahm jim' kastikkeen. Tämä oli minun makuun liian kirpeä, mutta Ilarille maistui varsin hyvin. Lisukkeena ollut riisi hiukan pehmensi makua, mutta sitä tuli ehkä syötyä liikaa huomioiden kuinka monta ruokalajia oli vielä edessä!

![Alku coctail](/images/restaurants/2016-04-28-farang5.jpg)

Neljäs ruokalaji oli ehkäpä koko menun helmi, Grilled Eggplant, Roasted Peanut Dressing, joka sisälsi grillattua munakoisoa, sitruunaruohoa, korianteria, rapeaa sipulia ja maapähkinädressingin. Munakoiso pähkinäkastikkeella ja rouskuvilla sipuleilla oli aivan mielettömän hyvää!

![Alku coctail](/images/restaurants/2016-04-28-farang4.jpg)

Myös viides ruokalaji sopi hyvin omaan makuuni. Morning Glory, 'Salt & Pepper' Tofu sisälsi runsaasti vesikranssia, paksoita ja rapeakuoriseksi paistettua silkentofua. Kastike oli todella hyvää ja vesikranssi mukavan rapeaa.

![Alku coctail](/images/restaurants/2016-04-28-farang3.jpg)

Kuudennen ruokalajin kohdalla aloin olla jo niin täynnä, että siitä oli valitettavasti jätettävä osa syömättä. Phaenang Curry & Grilled Carrots sisälsi phaenang curryä, grillattua porkkanaa, korianteria, orgaanista kookosöljyä ja paahdettua maapähkinää. Etenkin porkkanat olivat todella maukkauksi grillattuja ja kastike jälleen erinomaista.

![Alku coctail](/images/restaurants/2016-04-28-farang2.jpg)

Jälkiruokana oli hedelmäsalaatti versio 19 eli Hola Hola 19. Se sisälsi thaityyliin marinoituja hedelmiä, sokerihernettä ja guava-persikkasorbettia vanilja-kookoskermaliemessä. Kevyt ja raikas jälkkäri sopi hyvin, kun ruokaa oli tarjottu jo niin paljon. Joku raskas suklaakakku olisi voinut jäädä syömättä. :)

![Alku coctail](/images/restaurants/2016-04-28-farang1.jpg)

Lopuksi juotiin vielä kupit haudutettua vihreää teetä. Ruokaa oli paljon ja se oli hyvää, nälkäisenä ei todellakaan tarvinnut lähteä kotiin. Itseasiassa seuraavana aamuna jätettiin väliin aamupalakin, koska olimme vieläkin kylläisiä. :) Myös viinit sopivat ruokiin pääosin hyvin, itse olisimme vaihtaneet punkkuun jo yhden ruokalajin aiemmin.

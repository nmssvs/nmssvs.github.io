---
layout: post
title:  "Laivaruokaa Finnlinesillä"
date:   2016-05-16
photo: /images/restaurants/2016-05-12-finnlines1.jpg
author: Ilari Mäkimattila
categories: ulkona
restaurant: Finnlines Helsinki-Travemünde
tags: Aamupala Illallinen
---

Oikaisin Helsingistä Travemündeen moottoripyöräni kanssa Finnlinesin Finnstar -laivalla. Matkaa ostaessani minua 
neuvottiin ilmoittamaan asiakaspalveluun sähköpostitse erikoisruokavaliostani, koska laivan buffetissa ei ole
tarjolla lainkaan vegaanista pääruokaa. Lähetin toiveeni sähköpostitse ja sain myös varmistuksen
viestin vastaanottamisesta, jossa ruokailun luvattiin onnistuvan. Laivalla sitten ravintolan auettua paljastui, että tieto
ei ollut tullut heille saakka, eikä keittiö ollut valmistautunut lainkaan. Onnekseni laivan henkilökunta oli hyvin
auttavaista ja kaiken muun kiireen lisäksi keittiö ilmoitti valmistavansa minulle sen mitä pystyy. 

![Illallinen lähtöpäivänä](/images/restaurants/2016-05-12-finnlines1.jpg)

Ehdin hädintuskin syödä buffetista keräämääni alkusalaattia, kun minulle jo tuotiin chilillä ja korianterilla maustettu sienirisotto.
Tämä oli erittäin positiivinen yllätys, koska satun pitämään erityisen paljon sekä chilistä, että korianterista.
Hyvän ruoan ja avoimen viinihanan ansiosta loppuilta sujui mielekkäästi.

![Aamiainen](/images/restaurants/2016-05-13-finnlines2.jpg)

Aamiaisella en saanut mitään erityistä, mutta buffetista pystyi kyllä kasaamaan täyttävän ja monipuolisen annoksen.
Kuvassa näkyvissä kevätkääryleissä tosin taisi olla juustoa, vaikka tarjoilija mainitsikin, että niitä voin syödä.
Jätin mainitsematta asiasta laivan henkilökunnalle, koska kyseessä oli selkeästi kielimuurista johtunut väärinkäsitys, sillä
kyseinen tarjoilija puhui vain välttävästi suomea hyvin saksalaisella aksentilla.

![Illallinen saapumispäivänä](/images/restaurants/2016-05-13-finnlines3.jpg)

Saapumispäivän illalliselle minulle oli kannettu valmiiksi pöytään astiallinen kylmiä kidneypapuja ja vihanneksia.
Kasasin buffetista lisukesalaatin ja leivän, jonka päälle en löytänyt muuta levitettä kuin oliiviöljyä. Sain kuitenkin mahani
täyteen, varsinkin koska laivalla ei oikein voinut tehdä mitään, joten energiantarve ei ollut järin suuri.

Kaikenkaikkiaan matkasta ja ruoasta jäi hyvä mieli, varsinkin kun sain tämän virheen takia alennusta sen verran, että ruokailu
maksoi vähemmän kuin se olisi maksanut, jos olisin ostanut buffetin etukäteen.

---
layout: post
title:  "Cannelloneja"
date:   2016-10-18
photo: /images/recipes/2016-10-18-cannellonit.jpg
author: Verna Koskinen
categories: resepti
tags: Pääruoka
---

Cannellonit on yksi vaivalloisimmista ruoista jonka tiedän, mutta uurastus palkitaan erittäin maukkaalla lopputuloksella. Cannellonien täyttämiseen on monia tyylejä, voi koittaa pienellä lusikalla, leivinpaperisuppilon avulla tai kädet likaisiksi menetelmällä. Jälkimmäinen on lopulta toimivin, vaikkei ehkä se mukavin tapa...


Lisukkeena annoksessa on ylijäämiä K-kaupan tapas-baarista.

**Valmistus (6 annosta):**

- Paketillinen cannelloneja (esikeitettyjä pastaputkia)
- Noin 6 isoa herkkusientä
- Rasia vegaania tuorejuustoa, esim. yrttimaustettua (esim. Sheese)
- Paketti soijarahkaa
- Iso sipuli
- Valkosipulin kynsiä
- Tomaattipyree
- Kaurakerma
- Aurinkokuivattuja tomaatteja

Silppua sipuli ja herkkusienet mahdollisimman pieniksi ja paista pannulla kunnes herkkusienistä on vetäytynyt neste ulos ja niiden koko merkittävästi kutistunut. Sekoita keskikokoisessa kulhossa sipuli-herkkusieniseos tuorejuustoon (lämmin seos auttaa saamaan tuorejuustosta juoksevampaa) ja sekoita vielä näihin lopuksi soijarahka ja pieneksi silputtuja valkosipulinkynsiä 3-5 oman maun mukaan. Mausta valkopippurilla, muskottipähkinällä ja halutessasi suolalla.

Valmista toisessa kulhossa toinen kastike sekoittamalla tomaattipyree, kaurakerma ja aurinkokuivatut tomaatit. Mausta pippuriseoksella ja cajun yleismausteella.

Täytä cannellonit uunivuoan päällä ensin valmistetulla seoksella. Voit esim. asettaa putken pystyyn ja kaataa seosta putkeen pikkulusikalla. Pyri täyttämään putket kokonaan ja lado ne vierekkäin uunivuoan pohjalle. Parasta on jos cannellonit mahtuu vuoan pohjalle yhteen kerrokseen mutta myös kahden kerroksen asetelmilla tämä on onnistunut (silloin lopputulos ei vain ole yhtä kaunis).

Kaada toisena valmistettu tomaattiseos cannellonien päälle lopuksi niin että kaikki putket peittyvät.

Lämmitä 225 asteisessa uunissa noin 30 minuuttia.

![Annos vuoassa](/images/restaurants/2016-10-18-cannellonit2.jpg)

**Yksi annos:**

- 2.5€
- 440 kcal
- 15 g proteiinia
- 45 g hiilihydraatteja
- 20 g rasvaa

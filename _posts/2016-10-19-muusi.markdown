---
layout: post
title:  "Vihakastiketta ja muusia"
date:   2016-10-19
photo: /images/recipes/2016-10-19-muusi.jpg
author: Verna Koskinen
categories: resepti
tags: Pääruoka
---

Lihakastikkeen vegaaniversio vihakastike valmistuu samalla kun perunat kypsyvät ja maistuu perinteistenkin makujen ystävälle.

**Valmistus (4 annosta):**

- Paketillinen soijagrillipihvejä (esim. Bon Soya)
- Punasipuli
- Kaurakerma
- Vehnäjauhoja
- 6 perunaa
- Kauramaitoa
- Kasvismargariinia

Harjaa perunat puhtaiksi, pilko pienemmiksi ja laita kiehumaan runsaaseen veteen. Kiehauta perunoita, kunnes ne ovat niin pehmeitä että haarukka uppoaa niihin helpolla.

Sillä välin paloittele sipuli ja soijagrillipihvit. Kuullota sipuli nopeasti pienessä määrässä öljyä/margariinia ja lisää sitten pihvisuikaleet. Lisää myös noin puoli desiä vehnäjauhoja ja mahdollisesti lisää öljyä mikäli jauhot imevät kaiken. On oleellista että sekoitus on "kosteaa" eli öljyä on riittävästi. Ruskista kunnes jauhot saavat vaaleanruskean värin ja lisää sitten vettä niin että kastike on sopivan paksua. Mausta mustapippurilla, ripauksella suolaa ja valkosipulilla.

Kun perunat ovat valmiit, voit kaataa kastikkeen sekaan vielä kaurakerman ja antaa kiehahtaa sillä aikaa kun viimeistelet muusin. Kaada sen perunoista pois suurin osa vedestä ja muussaa perunat perunasauvalla. Lisää sekaan samalla köntti margariinia ja tilkka kerrallaan maitoa niin että koostumus on haluamasi kaltainen.

**Yksi annos:**

- 2€
- 470 kcal
- 30 g proteiinia
- 45 g hiilihydraatteja
- 20 g rasvaa

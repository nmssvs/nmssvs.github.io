---
layout: post
title:  "Hedelmä-nyhtispizzaa"
date:   2016-11-18
photo: /images/recipes/2016-11-18-pizza.jpg
author: Verna Koskinen
categories: resepti
tags: Pizza
---

Tässä pizzassa uuniin menevä täyte on hyvin yksinkertainen ja salaisuus piilee sen päälle koottavassa salaatissa ja kirpeässä valkosipulimajoneesissa.

**Pizzapohja:** [Katso täältä](/resepti/2016/04/02/pizzaa.html)


**Täytteet:**

- Nyhtökauraa 
- Tomaattipyreetä
- Vegejuustoa (esim. Cheezly)
- Mansikoita
- Vesimelonia
- Villirucolaa
- Maustamatonta vegemajoa (esim. Xtra)
- Valkosipulia 
- Puolikas purkillinen kaurakermaa

Valmista valkosipulimajoneesi mielellään jo reilusti etukäteen jääkaappiin maustumaan, tai viimeistään ennen kun lähdet työstämään pizzataikinaa. Pilko puolikkaan valkosipulin verran valkosipulinkynsiä pieneksi silpuksi (kynnet kannattaa ennen pilkkomista rikkoa veitsen sivulla painamalla, jotta kaikki maut tulevat hyin esiin). Sekoita valkosipuli noin desiin majoneesia ja "pehmennä" kastike sekoittamalla siihen kaurakermaa. Voit pistää sekaan myös tilkan sitruunaa jos pidät siitä. Laita majoneesisekoituksen päälle kelmu ja siirrä se jääkaappiin maustumaan.

Painele pizzataikina leivinpaperin päällä pizzan muotoiseksi. Levitä taikinan päälle reilusti tomaattipyreetä. Ripottele päälle ohut kerros raastettua vegejuustoa ja pizzamaustetta, sekä sopivasti nyhtökauraa.

Paista kuuman kiven tai pellin päällä n. 5 minuuttia. Vahdi pizzan reunoja, valmista on kun reuna saa kauniin värin. Varsinkin kiven kanssa kannattaa vahtia pizzaa tarkkaan jottei sitä polta.

Pilko mansikat ja vesimeloni ja revi villirucola pienemmiksi paloiksi. Lisää valmiin pizzan päälle reilusti valkosipulimajoneesia, rucolaa, mansikoita ja vesimelonia.

**Yksi pizza:**

- 4€
- 750 kcal
- 30 g proteiinia
- 80 g hiilihydraatteja
- 35 g rasvaa

